NI ETA NI
Domingo Agirre
Euskal Esnalea, 1917

 

 

I

ARANZIBIA 

 

      Ikusten dezu hor, irakurle, Ondarroatik laster, Markinarako bidean, Artibai ondoan, jauregi antzeko etxe lasai bat, zaharra, zartatua, huntzez jantzia, adabakiz betea, uzta-mandio, abere-ukuilu, nekazarien aterpe bihurturik, eta, txapel zuloan zehar aitonari ile txuriak bezela, ganbara-leihoetatik lasto moltsoak agiri zaizkola?

      Aranzibia deritzo. Orube ospetsua inoiz, etxe aberatsa, zaldun azkarren bizilekua zan. Ez zenkizula izenik ere? Sinisten dizut. Txiroa eta zaharra errez ahaztu ohi dira, eta ahaztutakoek ez daukate izenik. Hamaika izengabeko gauza bada lurrean.

      Baino ni zahar zalea naiz. Eta zaharraren itzalez liluraturik, antzinetako paperak ikusiaz, jauregi hondarrak aztertuaz, harri banatuai galdezka, habe lizunduai begira, asabeen bizitza ulertu nahian, amets asko egin det eta egia batzuk ikasi ditut.

      Hara hemen amets eta egiak nahaste.

      Garai bateko egunetan, 1390etik aurrera noski, Amorototik Gorozikaraino, Murelagatik Ondarroara bitartean inguru danetako soro eta belardiak, mahasti, sagasti, mendi eta basoak, harkaitzak eta lurrak, gailur, aldapa, hegi eta ibarrak, ola, igara, erreka, iturriak, eta gauza guztien Egileari hor-hemen jasotako elizarik gehienak ere, nagusi bakar eta oso jakina zeukaten: Aranzibiako jauna.

      Aranzibiara eraman ohi zituzten, auzo eta urrutietako maizterrek, saski, zorro, pitxar eta upeletan, sagar, udare, keriza eta mahatsak, ezti eta esneak, intxaur eta gaztainak, gaztae, arrautz, oilaskoak, uso, arkume, erbi eta eperrak, aingira, eskailu, lasun eta legatzak, sagardo berri eta txakolin zaharrak; lurrak, ibaiak eta itsasoak zeuzkan edo zekarzkian ale, arrain, haragi eta edari mota guztiak; erruz, oso erruz, behar zan baino askozaz gehiago; nagusientzat eta morroientzat, bertako jaun eta mendekoak ase eta indartu zitezen, beti ate joka zebiltzan eskale eta bidaztiek nahikoa jan eta edan zezaten.

      Itzalpe onera bezela, ardangelarik merkeena zalako, Aranzibia­ra joan ohi ziran, zaldiz eta oinez, Gipuzkoatik edo Markinaldetik, Zaldupen behera eta Gardotzan zehar, edozein ordu eta abadunetan, era eta alderdi guztietako adiskideak, odolekoak eta ezagunak, bakezale eta gudalariak, andreakana eta zaldunakana, jolas-gosean eta lagun eske, aginte nahian eta kemen bila; betekadara, hordikerira, masiatzera, txurikera leunak itzultzeko edo anaien bidean haserre zitalak gertatzeko lehiaz.

      Aranzibian danentzat zegoan aukera: emakumeentzat, andreen alboan, abegi ona, laztan zintzoa, atseden biguna, eta sarri, gazte maitearen albistea; gizakumeentzat, gizonen artean, tremesa eta burruntzia, tupia eta upela, ipuin lohi eta gordina, esakera doilor eta zakarra, burrukarako bide azkar eta zihurra. Andreak gela bazter berezian egon ohi ziran, orain axolakabe eta behingoan kezkatsu, batak besteari esku-lana erakusten, amets gozoak aisa eralgitzen, algaraz, negarrez edo eskariak eginaz; gizonak ostera, egotokirik zabalenean, bihurri, lotsagabe eta oihuka, horko eta hemengo jazoera txarrak esaten, urlia edo sandiaren asmo gaiztoak jakin erazten, alkarri su ematen, txakolinaz batera gorroto itsua irentsitzen. Andreen gelatxoan gurutzea zan bilaldiko buru, itxaropen eta apainduri bakarra; zaldunen artean guda-tresnarik zorrotzenak zeuden gizategiko edergarritzat; basurde, hartz, orin eta otsoen larruak hormetan goi esekita; bele, miru, zapelaitz eta arrano iharrak sabaian behera zinzilik.

      Aranzibia, gizaldi haietako beste jauregiak bezela, ez zan jauregi atsegina, ez zan emakumientzat egokia. Etxeen artean ar-emeak balira, etxe hura arra zala esango nuke. Horregatik hainbeste burni. Burni eta larruak oihal ederren lekuan; hegazti harrapariak txori pitxien ordez; argia baino sua gehiago; lorea baino egurra hobeto; leuna eta limurra oso urri; trinkoa, latza eta garratza txit ugari.

      Mila laurehun eta hogeta zortzigarren urtean Peru Ortiz Aranzibia zan jauregi artako nagusi. Gizon gogorra, zaldun setatsua, gudari ausarta, indar handien jabea, harrokeriaz ok egina, bere aurrean buru apalak ikusten ohitua, auzoetako jauntxo danak azpiratzea zan bere axolarik handiena.

      Peruk ez zuan bera baino gehiagokorik inola ikusi nahi. Ahaltsu izatea, etsai izatea zan beretzat. Eta norbaiti eskubidea gehitu bazitzaion edo aberastasuna zerbait hazi, laster idoroko zuan Peruk borrokarako aitzakia.

      «Adiskidea —ekingo zion, kopeta goibelduaz— hire maizterrek nere zuhaitza ebaki omen ditek; hire artaldeak nere zelaian ibili omen dituk; nere axolarik ez dekala esan omen dek… Gezurra dala? Gezurra litzake herorrek esana balitz. Ordainduko diakala? Ez diat hire dirurik behar, hi baino aberatsago nauk. Ez hadi gordeta egon, eman zak arpegi, erakutsi zak ire ahaltasuna, erten zak kasket indarge horrek».

      Era orretako gizonak dauden lekuan errez ohi dator esetsaldia, eta egun gorri haietan era horretakoak ziran zaldun gehientsuak.

      Hara zergatik, gaur batak eta bihar besteak, hango mendian eta harontzagoko basoetan, goizean galtzaile eta gauean garailari, egundainoko guda makurrak zerabiltzaten Euskal Herri guztian.

      Alferrik nahi zuan emazteak bide hoietatik Peru aldendu. Alferrik oilarrari kukurrukurik ez egiteko esan. Berezko akatsa, jatorrizko grina, odolean daramagun bihurrikeria, izakeraz datorkigun errentasuna Jaungoikoak bakarrik kendu dezake.

      Bi seme-alaba zituzten: Gonzalo eta Laura. Gonzalo, mutil sendo askatua, harroxko samarra, bere buruari asko zeritzona, txit borrokazalea, aitaren jarraitzaile bero sutsua. Laura, gazte on eta errugabea, txukun eta maratza, isil eta hezia, neskatxa guri eta liraina, inguruetako emakumerik eder eta maitagarriena.

      Biak ziran gurasoen bihotzekoak, baina aitak, bere antzera Gon­zalo zala-eta, mutilaren alde joera gehiago zuan. Honen gogorkeria bat jakin orduko, arpegiz arpegi esan ohi zion:

      «Ederrak eman dizkok, beraz. Ondo egin dek; horrela behar haut, ondorengo bikaina zeukat… Hator, nik erakutsiko diat hiri etsai ergela zuzitzen. Aranzibia azpiratuko duanik ez da jaio, ez arrania!».

      Ama ostera bere alabarekiko honela mintzatu ohi zan:

      «Eskerrak zu zauskatana nere pozerako, bada gizonakandik ezingo det gauza onik itxaron. Gure Gonzalok zezenkoa dirudi, eta, gainera, bere aita dagokio beti zirika. Ez dakit zertarako hazi nahi duan, edo, egia aitor nahi badet, gehiegi dakit. Beldurrez nago nahigaberen bat sortuko ez ote zaigun».

      Baita sortu ere.

      Halako goiz batean goiz, Laura samurrak behar baino lehen utzi zuan bere ohe garbia. Zer zan atari aurreko iskanbila? Zer ziran oihu eta burni hots haiek? Nondik zetorren ohi ez bezelako zalaparta hura? Bere gelako leiho estutik ikusi zezakean, nik orain irudimenez dakustan bezela. O zenbat giza nabarmen! Betozko ilunez zaldi gainean Peru; zaldi gainean Gonzalo, ausardia dariola. Beren ondoan jauregiko morroi, maizter, artzain eta egurgileak, ehundaka; zelai eta mendi hegaletan, Likona eta Ubilatarrak, Kareaga eta Arostegiko zaldunak, orube askotako Ahaide Nagusi eta ogipekoak, entzute handiko eta izengabeko gudalariak; zahar eta gazteak, bizarge eta bizartsuak; aizkora, ezpata, gezi eta guda-makilaz txit horniturik, oihal bigunez ondo apainduta edo ardi larruz ozta jantzian; oleska, jolaska edo zaldien antzera irrintzika; goikoak mendekoari zital aginduaz, bakoitzak bere lagunari erme deadarrez, edozeinek edonori zerbait eskatu edo emanaz; aizak eta hi, eup eta begira, tori eta ekak, hator eta hoa, ernai, alaitsu, biziro eta urduri, egundainoko ardailarik ero eta ikusgarriena darabilte.

      Zertarako bildu ote dira hainbeste gizadi?

      —Egun on, Laura —dio Berroetako zaldun gazteak, txapela kenduta, begiak leihora boteaz.

      —Nora zoazte?

      —Ehizera.

      —Otsoren batzuk agertu al dira?

      —Nahikoa otso Abendainotar hoiek.       

      —Abendainotarrek zer gaitz egin dizute?

      —Zure aitak badaki.

      Laurari ez zion aitak ezeren albisterik eman. Beti bezela, emakumeen isilik asmatu zuan Peruk guda berrirako aitzakia. Ez zuten andreek horrelako gauzetan sartu behar. Haien ustea eta malbaloreen salda hotza, hor nunbait.

      —Tira, mutilak —esaten du guztien mintzoa etenaz— goazen azkar, egun argia da. nahikoa berandutu zaigu.

      Eta gudari trebeak Peruren atzetik alde egitean, gizadi trinkoaren oihu eta oiharzunak apurka, mailaka, urrutiruntz amaitu ondorean, toki haietako erregetza bake doneari beragandu zaio.

      Eguzkia zeru garbian jaiki da; haran-zelaiak ihintzez ederturik daude; astamenda, sasilore eta baratzetako lili pitxiak beren usain gozoa oparo zabaltzen dute; ipar haize leunak zuhaitz adarretan jolas limuria darabil. Aranzibiako etxe buruan, enara pitino pizkorra behin ere isiltzake, jardun txoro pozgarrietan dago. Artibau eder txukuna, bere kolkoa garbi erakutsiaz, ertzetako landareak narotuaz, alai eta bizi, zuri eta kizkur, gli-gli, glu-glu, kutio-kutio, itsas alderuntz gurguraiz dihoa…

      Laurak ez du ezertxo ikusten; izadiaren hotsik batere ez dantzu, ezta bere animako lainoa kenduko dion eguzkirik, ezta bihotzaren nekea ahaztu eraziko dion usain eta zurmur eztirik.

      Zeharo konkortua, bertan behera eroria, leiho zuloan bilatu du amak.

      —Zertan zaude?

      —Ahal dakit, ama?

      —Noiz zutindu zera?

      —Aspalditxo.

      —Bada orduan… 

      —Bai, dana jakin det. Nere begiz ikusi ditut gizon itsuak gure enparantzan, auzoa birrintzeko lehiaz; nere begiz ikusi ditut Legarmendin gora lotan zegoan amorrua esnatzera, heriotzaren atarira zoli joaten. Aurki dira etsaiok aurrez aurre: alde batetik nere aita, nere anaia bakarra, eta bestetik, ai, amatxo!, beste aldetik Joane Abendaino, halako gazte on eta burutsua!

      —Hau naigabea datorkigu!

      —Eta noiz! Zorioneko ametsetan nengoala!

      —O, nere Laura errukarria! O, nere alaba gaisoa!

II

EZAUPIDEAK

 

      Nola egotzi zaio Laura sotilari Joaneganago maitetasuna? Nola baina, gizakumeen zurikeriak behin ere aintzakotzat hartu ez baditu, Aranzabalgo mutil gazteei, Ubila, Murga eta Berroetakoei, egundaino ez badie jaramonik egin, gizartean beti hain atzeka izan bada, hain menta isila, elurra bezin hotza, harkaitza beste lehorra, nahigabearen gisa iluna, mintzorik gozoenentzat batere oiharzun gabea?

      Gauza danek ohi dute beren aro eta garaia, anima guztiak beren ordu samurra. Lilia zabaltzeko udaberria behar da, iluntasuna uxatzeko eguzkia, elurra kentzeko haize bigun-epela, lehortea euri lanbroak kendu dezake, nahigabea albiste on batek osatzen du eta bihotzarenateak irikitzeko norbere antza duan arima bezelakorik ez da.

      Laurak ezeren kezka gabea zirudian, ezin erne dan hazia, lotan dagoan usoa. Baina Joane idoro zuanean, zeharo esnatu zan, udabe­rria sortu zitzaion, bihotza zabaldu, argiz bete, zeruko ihintzez busti.

      Markinako urian ezagutu zuan Joane. Ondo gogoan dauka.

      Oinaz eta Ganboatarrak, harako bake une baten, Ibarguengo ala­baren eztaietan, Jemeingo zelaiaren erdian, egundainoko jai eta kirolak egin zituzten.

      Nahi al dituzu ikusi, irakurle? Hatoz nerekin batean, ez digu inork ezer eragotziko. Irudimenak ez du hesirik.

      Begira itzatzu: aspaldikoak izan arren, oraingoak dirudite jolasik gehienek, egunoro eta edonon zerorrek ikusiak, baina gaurkoen itxura dutenei begira okitzen bazera, lehenagokoak ohartzen geratu zindezke.

      Hori gizadiz bitu da! Hor daude Lekeitio, Mutriku eta Ondarroatarrez gainera, Zaldibar, Zearrotza, Ibargoi, Barinaga, Berriatu, Asterrika, Amoroto, Mendexa eta Gizaburuko seme guriak. Bertan dabiltz, zahar eta gazte, auzo jauregietako andre eta jaunak, eta gazteen artean Txuri Espila, Mikela Egurtza, Goizalde Otsaran, Ma­ria Bilela, Menda Lasarte, Izartxo Aranzabal, Lorea Iarza, Elurdi Urkizu, Aldonza Murga, Laura Aranzibia eta beste hainbat etxe oneko alaba, oso arretaz orrazturik, garbi eta txukun, zein baino zein lirain eta ederrago.

      Zaldun ezkongaietatik elemena da: Santxo Ibarguen, Otsoa Iarza, Fortun Ubilia, Diego Arostegi, Peru Bilela, Matxin Aran­zabal, Gonzalo Aranzibia, Tristan Berrio, Alonso Likona, Nuño Mendia, Lope Ibainez Okerra, Ernando Murga, Garzia Amallo, Rodrigo Lizardi, Floristan Larreta, Rui Ortiz Urkia, Inigo Diaz Aulestia eta ez dakit nik beste zenbat handiki ernai eta lerden.

      Elizkizuna eta ondorengo betekadea amaitu diranean, hau da, arratsaldeko hiruretan, ikusgarria dakust elizaurreko enparantza. Koipatsuz ondo eginda, txakolinez berpizturik, ezeren lotsa gabe, izerdi patsetan, alkarri bultzaka, zakarkeriak esanaz, bakoitzak bere ustea harro azalduaz, bere ahaltasuna erakusteko lehiaz, dakianak dakiana egiteko asmoz, giza mordo lodia ageri da zelai zabalean.

      —Ikusiko da ni adina zein dan burni jaurtitzen.

      —Ez du inork nik beste zama jasoko, arrania.

      —Nahi dek hik baino zapart hobea egin baietz?

      Orrela diote batak eta besteak, kirolunearen zain oso artega.

      Noizbaiten ere, ez nahi bezin agudo, hasi da tuntuna jolasera deika, eta dei horri ondo erantzunaz, atabal hotsaren neurrietan ea mutilak! azkar, zoli eta bizi, eskuak gerrian dituztela edo besoak zabal jarrita, horruntz-honunzka, gora beheraka, ezker-eskubi zabulunduaz, belaunez lurra jotzeraino edo hankak burura jaso beharrik, izugarrizko bizkortasuna erakutsi dute Lekeitio, Mutriku eta Ondarroako arrantzaleek.

      Gehiagorik ez dakite, lehorrean behintzak. Ez dezateke ezer besterik egin, baina ez da batere behar lasai geratzeko. Norbere gaitasunari begira bagaude eta besteena ikusteko itsu, gu adinakorik ez da. Arrantzaleen ustez berak dira Jemeingo gizonetan aurren eta gorengo. Antxume irudira irridatzea da, nonbait, egitekorik handiena.

      Baina ez dira danak uste horretan. Olagizon bi, Ansotegiko Este­ban eta Eizmendiko Paulo, ganerdikoak biak, tantai luzeak, kankailu zikinak, setakaz beti lardatuak; betondo eta belarri, sama eta esku, ogipideko aztarna, ikatzaren beltzunea behin ere kendu gabe darabiltenak, txanda eldu zaiela-eta, burni-haga banaz enparantzara sartzen dira. Eta entzun adiskideen berehalako deadarrak! Adi lagun guztien irazkinak!

      Orain dek ire garaia, Esteban! Hara hor hire lehiakidea! Gailendu zak behin, arraio hori! Azpiratu zak betiko!

      —Azpiratu? Ahal izan behar! Bere gain baleuka! Nahian baletxiok...! Arkume bat Eizmendin alde! Zahagi ardoa, txekorrik onena, Paulok irabazi baietz!

      Guztiak oihuka dabiltzala, gure olagizonok, isil eta benazki, beren txamarrak kendu dituzte, eskumuturrak zerbait jaso, paparreko aleak askatu, bular hauspoak arnasaz bete, oinak lerro erabakian ondo jarri, eta keinu egin zaiotenean Ea Paulo maitea! Ea hortxe Ansotegi! Behin batak eta hurren besteak, lerrotik batere erten gabe, zankoak beren tokian geldi zauzkatela, soin guztia hiru edo lau aldiz makurtuaz, hankape lehenbizi eta bihurreran gero, zuzen, ahaltsu eta zunburruntsu, jaurtigi dituzte burni astunak, egur arinak ohi diran aisa, Paulok ehun eta hiru oin, Estebanek ehun eta bi t’erdi.

      —Diamotso diamotsoena! Oinerdiz eraman dio, oinerdiz bakarrik!

      —Oinerdiz edo zazpi arraz, galdua eman eta kito.

      —Aupa! Zahagi ardoa irabazi diat!

      —Aupa! Txekor handiaren jabe nauk! Gora gu eta gutarrak! Gora napar beltza! Gora gure laguna! Gora Eizmendi! Paulo, hi bezelako gizonik etziok!

      Ez, e? Zaude apur baten. Izterlodi, gerrizabal, besalabur, lepomotzeko giza motroiloa agertu da: Balzola errotaria. Patxada osoan zelaira ertenda, alderdi guztietara ausart begira, «Datorrela —nahi luke adierazi—datorrela beste gizon bat, nahiz Bizkaikoa, nahiz arabarra, nahiz giputxa». Bere berdinik ez dagoala ziurtu danean, hamar arroako irin zorroari eutsika, «Ipini—mintzatzen da— ipini beste sei lakari», eta gerriko uhala berriz loturik, eskuak txistuz igortzi ondoren, lurrean erdi etzinda, sartzen du ezkerreko eskua irin zamapean, oratzen dio zorroari eskubiz burnikakoz bezela; astiro astiro, pitinga narraska, alderatzen du sorbaldaraino; hanka eta buru ekinaz, ukalondoaren laguntzaz, eskumuturren adorez, indar bai indar, doi doi doi belainikatu da; eta bukaeran gero, zain danak agirian dituala, soin guztia ikaraz darabilela, oreka ezin gordez, etetzeko zorian, lehertu beharrean, gorri-gorri, hantxe-hantxe, Ia! ia! ia! Eeeup!... jaikitzen da zorro eta guzti, eta berebiziko gora eta ogenak entzuten ditu.

      —Beajondaikela, errotari! Hori dek gizontasuna! Hori dek errotsu izatea! Hire indarra nahi nikek soro bazterrean! Ezagun du horrek nahikoa talo jan duana! Gure lepotik alegia, gure lepotik! Horren laka ondo neurtua izan ohi da, bere alde!

      Baina ibil gaitezen arintxoago, bada oraindik zer ikusi asko daukagu.

      Hiru gazte azaldu dira gero, makilaz edo makil gabe, abiadan edo kukubilo hasita, zenbat arrako zaparta egin zitekean erakustera; lasterka zaleak hurrengo, beren azkartasuna bilaldean ikusi zedin; eta beste jolas ohiturik ez dala uste degunean, hara non ekiten dion Arizpe artzainak gaztaina adarrez berak eratu duan txistua joaz, txiribiri-txibiro,  txiribiro-txibiro, beti batean, geza eta barregarri, enparantzako guztiei gogait eragin arte. Bazterrean egotekorik ez da hemen inor.

      Behe mailakoena izan da orain arteko jolasketa, sari eske dabiltzanena; handikiak gerorako berezituak daude. Baina bada horratik haietakoren bat, Lope Ibañez Okerra, bere menak ondo jakinda, inoren ona ezin eramanik, hari eta honi barrez, hau eta bestea urruinduaz, gehien zanari aitzakiak emanaz, zelaira ertengo ez ertengo, txaloen gosean larri egon dana.

      —A ze nolako geldotzarrak! —zion—. Dardarrik ez, moteil, dardarrik ez! Abiada gabe behar dik! Oso ahuldu ala hiz? Gehiago ezin al dek? Horrenbeste bagaituk, horrenbeste bai, alajainkoa!

      Azkenean ere, inola etsi ezinik, beta joanda gero, aldameneko bati burnia kenduta, Arizpe txistu jotzeari jarraika dagola, zaloi eta zardardai, jaurtigitzen du esku-haga Paulok baino bi oin harontzago; eta behin asi danean, asto, kaiku, zentzuge, arrandiz burua galduta, ergelez oso eroturik, zelaiko gizonak harritzearren, belaun gainean, Ara! Ara! Aaara!! burni lodia oker-oker egiten du.

      Zer uste zuten, arraiepola! Jakin zedila noraino zan Lope!

      Baina ez du zaldun horrek nahi adina txalo izan. Gizadirik gehiena, une hartan, beste norbaitek artegatua darabil.

      — Ixo, ixo — diote— Munabe dator, Munabe ipuin zalea.

      Zein da bera? Gazte atsegin bat, betiluntxoa, zurbil samarra, argien alboan txito argia, zintzoen artean zintzoenetakoa. Orube handiko semea bada ere, bera baino lehen jaio ziranak kendu diote jatorrizkoen ondasuna, eta inola ez dan gudazalea izan, Zearrotzako apaizen urgaitziz, jakituriaren eske gogotsu eta luzaro ibilia da. Beste inork ez bezela ikasi du antzinetako gertaeren berri, eta berorrek esan ohi ditu Euskaldunak Erroma eta Godotarren kaltean erabili zituzten esetsaldiak; berorrek azaldu herrikoien mintzo beroan, Lekobideren adorea, Utsin Tamaioren ahaltasuna, Leloren bilaukeria, Altobizkarko egun gozoa; berorrek, jazarraldietan, mendi mutilen anima hotzak astindu; berorrek, atseden garaian, jauntxo askoren jai eta batzarrak alaitu.

      Hara zergatik adierazi duten barreneko poza Munabe ikustean.

      Toki, toki, sartu dedila —diote—, eresi dezala!

      Eta danak ematu diranean, Munabek hasi du eztiro bere jarduna.

      —Ni ez nator, dio, zuen sari bila. Nik nahi nukean saria, ai!, ez det egundaino iritsiko. Ipuin bigun bat esatera nihoakizute: karnabatxoaren ipuina.

 

      Barinagako oihanean sortua zan. Hantxen, gurasoak ainbeste arduraz tajutu zioten kabia epelean, anaien ondoan, ohartu zuan lehenbizi gure lurraldearen izakera; hantxen, lumaz jantzi orduko, bere sorlekutik gora begira, ikusi zuan izar zuri argi bat, gauza guztien gainoetik eder. O, zein ederra! O, zein zoragarria!

      Izar hori zan, geroztik, karnabatxoaren gogo bakarra. Osterantzeko izaki danak, zuhaitzak, zelaiak, abere, piztia, landare, zamorro eta tximeletak, txori lagunak, erreka eta loreak, osoro hutsak zirudizkion.

      Beste senideak, zerbait hasi ondoren, hegaka joan ziran mentsu, sasirik sasi eta adarrik adar, jaki beharra non idoroko, txio berria nola ikasiko, edo, ezeren arreta gabe, txantxangorrien atzetik, txoro jostatzera.

      Baino ez gure karnaba. Alperrik bere amak itundu:

      —Hoa i ere, pitintxo; joari, maite, hiretarrakin batean; uxa, ibili hakit hor zehar; hi bezelako umeentzat egun guztiak dira jai.

      Jolasa baino zeregin obea zeukan. Goizean goiz kabia utzi, ahal zuan adina zeruruntz igon, eta nahigabez itoko ez bazan, bihotza zer­bait arintzearren, moko eta hegoak zabal zabalik, bere nahiera samina isuriaz, eresirik limurienak bidaltzen zizkon izar ezkutuari, lotan dagoan kutunari maitaleak ohi dion gisa.

      Hori zan bere arlo eta zoria. Horrela igarotzen zituan egun osoak eguzkitik iluneraino, eta gauak ostera, maitea berriz agertu ohi zanean, ainube, izu, minbera eta lotsakor, bere bazterretik zerura begira.

      Laster ezagutu zuan amak semearen gaitza, eta gauaren erdian, txorien hizkuntzan, sarri entzun zitekean era honetako hizketarte isila:

      —Lo egin zak, laztan horrek.

      —Ezin det, ordea.

      —Handizale haiz; asko nahi huke.

      —Ez det nik, ama, ezertxo eskatu.

      —Baina beti hago izartegia ikusten: hori etziok ondo.

      —Ezta oben begiak izatea.

      —Zertan jartzen dituk zeruko argietan?

      —Berenez dihoazkit.

      —Ai, seme! Goiko izarra gugandik urruti ziok.

      —O, zein urruti!

      —Ezin dezake hire axolarik izan.

      —O, ez! Egundaino ez!

      —Inozo hago, bada.

      —Inor ez da inozo, eretietan? Abere eta gizonak, inoiz gurari bat erne bazaiete, maitasunaren eztenak bihotzean ikutu badie, berdintsu dihoaz inozokeriara. Utzi zadazu nerean, ama. Izar maiteak ez dit ezer entzungo, ez nau behin ere ikusiko, naizanik ere jakingo ez du; baina nik, itxaropen gabe, izugarrizko behazunak irentsiaz, nere ahotsik emeenak berari joko dizkat eta nere bizitza osoa oparo eskeiniko diot. Hori da nere apeta, hori nere adua.

      —Bai adu txarra!

      Hainbat. Zeruetako izar zuria, aldakorra nola baizan, bere bidean zihoan edetsu, igarri gabeko higian zihoan beti goiertz aldera, eta harako gau eder baten, gailur-mugari musu emanaz, beste argi apainez inguratua, ostendu zan naro eta bare ortz urdinean bidazti.

      Orduan karnabaren lorra! ¡Orduan benetako gaua! Orduan bihotzaren iluntasuna! Jangar eta makar, estu, atsege eta gaixo, sukarrez kiskaltzen, izar maitea ahaztu ezinik, bere leloari eraginaz, negar itxurako espa leun luzea joaz, Txiio, txiiio, txiiio!... zeharo urtu zan karnabatxoa.

      Horra hor ipuina esan.

      O! Jaungoikoak jagon zaitzatela zuen begiak izarrean jartzetik!

 

      Adipenez egon dira zelaikoak Munaberi entzunaz, baina ez die harek inoiz bezela gogoa bete. Emetxoa zan ipuina, samurregia, egokieza. Zer zeukaten zerikusi gizartean txori eta izarrak? Hor ziok ba! Ezin egonoro betatsu izan… Hala ere, nik badakit nori iruditu zaion egoki eta betatsu.

      Baina ez da gizadi hau ipuinak aditzearren edo betiko jolasak ikustera inguratu; beste gauza bat nahi luke garai honetan, ukaldi ospatsua, indarketa berria, gudari gazteek arestian erakarri duten jolasa: zaldikoen borroka.

      Horregatik bitu da gehienbat zenbatu ezin ahala gizon Jemeingo zelaian; horregatik daude soilaru jasoetan iski hainbeste neskatxa eta andre aberats; horregatik, Munabe isiltzean, gizataldearen lazka, marmarra eta irakitea.

      —Zaldunak, betoz behin zaidunak! —egiten dute oihu.

      Badatoz. Buru ankorrak goi dituztela, begi zoliz alderdietara begira, hanka lirainak ondo astinduaz, albo eta paparretan oihal bitxiz apaindurik, abere aukeratuak, zaldi eder bikainak ozar datoz enparantzara, eta beren gainean iaio burnijantziz estalduriko gizon gazteak.

      Zeintzuk? Ugo Iturbe, Beltran Zubiri, Rodrigo Zumelzu, Arnaldo Zamudio, Jordan Mugartegi, Santxo Muxika, Ortuño Berroeta, Joane Abendaino... Soinean eta abere mardulen oihaletan bakoitzak bere jauregiko agiriak dakarzki: batak otsoa, besteak pertza, honek gaztelua eta hurrenak gurutze ongarria, zakurra, zuhaitza, buzoka, basurdea; margo zurian, azpi gorrian, elge urdinean, lurki nabarrean; urrez egina, zilarrez betea, artile horiz eratsu josia edo hari orlegiz oso poliki antolatua, bada horrela eskatzen du asabeen oroitza, gurasoen izena eta norbere burua goratu beharrak.

      Berariaz da sotil jauregitarren agerketa, benetan dakusgu eder, egiaz daude ikusgarri zaldun gazteak eguzki leinuruan dizdiraka.

      Min du Gonzalok hoietakoren bat izan behar eza; baina alboko emakumeak, Lorea otzanak, gozatzen dio barruko samina. Nahigabez dago Lope Okerra gertatu ez dalako, baina hurrengo baten aisa iritsiko ditu ordainak.

      Orain bi eta gero beste bi jartzen dira zaldunok aurrez aurre, hartzen dituzte eskubiko besapean gudamakila sendo luzeak, adiskideen bularretaruntz zuzentzen dituzte, txaranbelaren agindu errea garbi entzuten da, eta bat-baterako zalapartan, abiadarik zorrotzenean, tximistaren antzeko erasoz, jotzen dute alkar erruki gabe, soinari txinpartak atereaz haga lodiak erraz zatitzeraino.

      Eta gauzaren harrigarria! Zaldi belatzak, jazar gogorrean, bultzada zailetan igoturik, bitsa dariotela, ahul eta kemenge, atzeraka hasi arren, zaidikoei ez zaiote ia nekerik ezagutu, beren lekuetan deus zirkinik egin ez dute. Haiek gizonak!

      Lehenbizikoak, Iturbe eta Muxika, Zubiri eta Zumelzu, Zamudio eta Mugartegi, norbere azkartasuna jakin erazi ezkero, hutsalkeriz gainezka galetsi dute zelaia; baina bukaerakoak, Abendaino eta Berroeta, ez dira hain aurki aspertu. Berriz eta berriz eraso diote alkarri; ezingo dute borroka utzi zein gehiago dan ikusi arte. Biak dira gizon trebeak, biak indartsuak, biak Lauraren maitaleak, eta Aranzibiako alaba ukaldia ikusten ohartsu dago. Neskatxa horren begirada bakoitzak kemen berria sartzen die gure zaldunei, harrera lehiatsua, haserre zitala, garaitu nahirik gogotsuena.

      Labea bezin gori, suminez oso itsu, lagun izanik etsai bezela, giza zintzoak petral eginda; besoz jarrosiaz, hitzez urruinduaz, irain eta birao, gajo eta kerten, arrano eta alajain, azpirako haiz, zuzituko haut, birrindu hadi... Azkenean ere, norbaitek erori behar zuan, eta erori zan Berroeta. Zorigaiztoko erortzea!

      Abendainok, dagoan lekutik bere garaipena Laurari eskeintzean, Lauraren arpegian poz andia ikusi du, eta haserre itsupenak behingoz irionik, zinez lurrekoari galdetzen dio:

      —Minik hartu al dek?

      —Ariman.

      —Ba! Hori ez dek ezer. Ahaztuko zaik.

      —Ez nere bizian.

      —Ekatzak eskua.

      —Hiri!

      Ez dute besterik esan. Berroetaren jarkera da oparo esankor.

 

      Kirolak amaitu dira. Gizadiaren deadar-marruak urruti aldeko trumoiaren oihartzuna dirudi, eta egiaz, itsasoetatik jaiki dan hodei beltzak dieonez, ekaitz handia dator.

      Bilerako gizon eta emakumeak, eguraldiari jaramon gabe, zaldiz eta oinoez, ijiji ujuju, bide zidorretatik aurrera, beren etxeetaruntz dihoaz. Danak daramate zerbaiten ustea, norbaiten oroitza, zorigaitzaren hazia: gorrotoa, edo zorionaren lainoa: ametsa. Batak, urliaren hitzak dakarzki burura; besteak, sandiaren indarrak; honek, arako mutilaren gaitasuna; hark, berari jo dizkaten txaloak. Berroetari bere atsekabea oroitzen zaio; Izartxori Munaberen ipuina; Loreari Gonzaloren irudi bikaina; Aranzibiako alabari Abendañoren eskeintza. O! Gazte haren ondoan beste guztiak lotuak, baldarrak eta atsegingeak zerizkion: hura bakarrik zan iaio, ura bakarrik arimako hutsunea beteko dion gizona...

      O, zenbat aldiz Joane eta Laurak esan diote gero alkarri Jaungoiko ahaltsuak bata bestearentzat egin dituala!

 

 

      [Euskal Esnalea, 1917-VII, IX, X, ohar honekin: «Irakurgai berri bat gertutzen ari da Domingo Agirre jauna, irakurgailari bikaina. Auinamendiko lorea, Kresala eta Garoa-ren egileak, Ni eta Ni darabil orain esku artean. Ez du bukatu, baina nolakoa izango dan gure irakurleek jakin dezaten, zati bat eskatu genion, eta bi bidaldu dizkigu: lehenbizikoa eta bigarrena. Bigarrena, laster irakurriko dezute: ona hemen lehendabizikoa».]
